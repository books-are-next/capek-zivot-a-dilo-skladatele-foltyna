<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Život a dílo skladatele Foltýna</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">IV. Paní Karla Foltýnová<br class="calibre1"/>
<span class="mlpznakkurziva11b"><span class="calibre14">Můj manžel</span></span><a href="../Text/zivot_a_dilo_skladatele_foltyna_018.htm#_ftn11" title="" class="pcalibre pcalibre1 calibre4" id="_ftnref11"><span class="msofootnotereference"><span class="calibre17"><span class="msofootnotereference"><span class="calibre16">[11]</span></span></span></span></a></h2>

<p class="mlptextbez1radku">Se svým zesnulým manželem jsem se poprvé setkala na
právnickém plese. Byl to tehdy krásný, vysoký, modrooký mladý muž s kotletami,
růžové pleti, vysokého čela a kadeřavých uměleckých vlasů; já byla dvacetileté
obtloustlé a nezkušené děvče vychované v penzionátě, víc taková domácí putička.
Kdyby mě naši nebyli nutili do společnosti, byla bych raději seděla doma u nekonečného
vyšívání a jen tak pohodlně snila. Tehdy byla taková výchova, že děvčata nemají
nic znát a nic vážně dělat, jenom utírat prach, klimprovat na klavír a šít si
výbavu. Jít do společnosti, to znamenalo mít za zády maminku, dusit se v šněrovačce,
nosit příliš malé střevíce a stydlivě říkat tanečníkům: „Ach, jděte, vy!“ A jednou
za čas omdlít, aby každý viděl, jak jsme jemné a delikátně chudokrevné. Řeknu
vám, jsem ráda, že to mám za sebou; dnes jsem tlustá padesátnice – i jděte,
nemusíte být galantní; vždyť je pohodlnější, když si lidé říkají pravdu. Zkrátka
tehdy byla slušná dívka vychovávána tak, že se musela zamilovat do prvního, kdo
se o ni ucházel; a než ho opravdu poznala, měla dávno oddavky za sebou. A vidíte,
přitom nebylo ani tolik nepovedených manželství jako teď.</p>

<p class="mlptext">Pan Foltýn se mi líbil; byl takový zdvořilý, elegantní a nosil
monokl; hned se mi začal ukrutně dvořit, a i maminku okouzlil tak, že ho k nám
na místě pozvala. Totiž maminka se chudák zmýlila: myslela si, že je z malostranských
Foltýnů, – to byla taková zámožná cukrářská rodina; a než se vysvětlilo, že
Bedřich je jenom sirotek po vrchnostenském úředníkovi, bylo už pozdě; já byla
do něho po uši zamilována a chtěla jsem skákat do Vltavy, když nám budou
bránit. Tatínek sic nechtěl o panu Foltýnovi ani slyšet, ale maminka ho nějak
uprosila; prý když je právník a skoro advokát, bude si aspoň vědět rady s našimi
pěti baráky, nebo co. Tatínek tedy chtěl, aby aspoň udělal doktorát, už kvůli
tomu titulu; ale pak se rozhodlo, že se to všechno nechá až po svatbě, protože
já jsem z lítosti začala tak kašlat a chřadnout, že se o mne báli. Přišlo to
všechno tak nějak překotně, já nevím; ani nebylo pokdy si něco rozmyslet.</p>

<p class="mlptext">Proč jsem ho měla tak ráda? To přece člověk neví. Mně ohromně
imponovalo, že je umělec a skládá hudbu; líbilo se mi, že je tak vzdělaný,
světácký a něžný; ale nejvíc asi to, že to byl takový měkký a slabý člověk. Já
byla hloupá, sentimentální husička, ale přece jsem nějak poznala, že on je
ještě slabší a že potřebuje člověka, který by se o něho staral. To on jen tak
vypadal, jako by se na všechno díval spatra; lidé si mysleli, že je bůhvíjak
nafoukaný a domýšlivý, a zatím on byl nesmělý a lítostivý až hrůza.</p>

<p class="mlptext">„Já se u vás cítím tak jistý, Charlotto,“ říkal – mně se
líbilo, že mi říká Charlotta; Karla se mi zdálo být hrozně hloupé jméno, jako
pro posluhovačku. „Já se u vás cítím tak jistý; vy jste tak klidná a trpělivá –“
To ho teprve později zkazili kamarádi, – pěkní kamarádi, pane! říkalo si to
samý umělec… On byl pan Foltýn až příliš měkký; kdo ho měl v rukou, mohl ho
hníst jako vosk. Tehdy, když chodil za mnou, mluvil pořád o smrti; to na mne
tak působilo, – já sama jsem nebyla zdravá, a každá mladá holka má doby, kdy by
pro nic za nic chtěla umřít. Mladý člověk si neumí vážit života. Pan Foltýn mi
říkal, že jsem bílá růže; to se mi strašně líbilo, a pila jsem potají ocet,
abych byla ještě bledší. Pan Foltýn tehdy taky nějak pokašlával a večer míval
ruce rozpálené horečkou; já myslím, že to bylo ze špatné výživy, – později mi
říkal, že celé dny nejedl než housku, aby mi mohl přinést kytičku tuberóz nebo
několik bílých růží. Na takové věci on si potrpěl. Nu, byli jsme děti; drželi
jsme se za ruce a mluvili o tom, že brzo umřeme, – člověk přitom sebe sama tak
krásně lituje a má pocit, že je příliš dobrý pro ten svět. Tím jsme se tak sblížili.</p>

<p class="mlptext">Když jsme se vzali, tak, to se rozumí, o smrti už řeč nebyla,
jako by uťal. Naši nám zařídili krásný šestipokojový byt, to se zas tatínek
ukázal; a pan Foltýn se procházel v hedvábném županu a zářil. Bylo na něm
vidět, jak mu dělá dobře být bohatý, a ohromně v tom uměl chodit. Líp, než
kdyby se v tom narodil. Tak samozřejmě přijímal ten blahobyt a všechny ty
drahé, nejlepší věci – I penězům přišel na chuť; při vší své okázalosti začal
hlídat, aby se zbytečně neutrácelo, aby personál se vším šetřil a tak. Až jsem
se skoro bála, aby se z něho nestal lakomec, ale naši říkali, jen ho nech, to
je zrovna dobře; zámožní lidé musejí být šetrni. Jen by rádi viděli, aby dělal
ten doktorát práv; ale první rok, to byly jako líbánky, tak se o tom nikdo ani
nezmínil. Jenom pan Foltýn někdy začal sám; zakašlal a stěžoval si, že ještě
není zdráv, že by ho študování zabilo… Vůbec, to vám bylo až divné, jak byl
najednou úzkostlivý o své zdraví; při každém kýchnutí hned do postele, a ošetřovat
jsme ho museli jako malé dítě. To zas ano, se zdravím dost sekýroval, ale to u mohovitých
lidí bývá, takový hrozný strach z nemoci a smrti. A já měla pocit, že je nejvíc
můj, když mu dávám obklady nebo připravuju limonádu; proto jsem ho v tom spíš
podporovala. Ani jsem si nevšimla, že se přitom ze mne stává jeho otrok;
poznala jsem to, až už bylo pozdě, až se začal jeho jiný život. No, co dělat!</p>

<p class="mlptext">Ani hudbě se už tolik nevěnoval; pravda, někdy hrával a říkal,
že by si měl vzít nejlepšího učitele, že v levé ruce nemá ten pravý úhoz, ale
nikdy se k tomu nerozhodl. Občas v dobré náladě nám něco přehrál; tatínek,
chudák, dojatě poslouchal a vždycky si liboval, Bedřichu, to zní jako perličky.
Mně se nesmírně líbil, když tak horoucně hrál a pohazoval těmi kadeřavými
vlasy; byla jsem na něho pyšná a říkala jsem si, aspoň dá tatínek pokoj s tím
jeho doktorátem; vždyť to Beďáček nepotřebuje. Žádný umělec přece nemusí být
doktorem. A když si potom projel vlasy rukou a s takovým malým, vítězným
úsměvem vstal od klavíru, – to byly mé nejšťastnější chvíle. Jindy se zavřel ve
svém pokoji, a to jsme ho za nic na světě nesměli rušit; říkal, že něco
komponuje; celý dům musel chodit po špičkách – Jednou jsem tam náhodou vešla:
ležel na otomanu s rukama složenýma pod hlavou… Tehdy se děsně rozlítil, že prý
nemáme ohled na jeho tvoření, popadl klobouk a práskl za sebou dveřmi. Od té
doby, kdepak, když šlo o umění, tak se mu nikdo neodvážil odporovat.</p>

<p class="mlptext">Až jednou byl zas tatínek u nás a chvíli mluvil kolem dokola;
pak se pana Foltýna rovnou zeptal: kdy teda vlastně míní dělat ten doktorát.
Bedřich zbledl a vstal. „Pane Mašek,“ řekl, „tak abyste věděl, já jsem se
rozhodl věnovat se jenom umění, ať je to komu vhod, nebo není. Dělejte si, co
chcete; mně je má cesta jasná.“ A sebral klobouk a šel.</p>

<p class="mlptext">Tatínek, to se ví, dělal zle; umění, to prý není žádná
existence, a on že nebude takový blázen, aby pana zetě pořád živil, a že si s panáčkem
ještě zatrápeně promluví. Já, to se rozumí, jsem se dala do pláče, a maminka se
postavila za mého muže. Ona si, chudák, pořád kladla za vinu, že jsem si ho
vzala, a přitom jí lichotilo, že jí desetkrát denně líbal ruce. Mluvila do
tatínka tak dlouho, až ho umluvila: aby mně nekazil lásku manželskou, a že
takový skladatel nebo dirigent, i když mu to nevynese, má docela vážené společenské
postavení a může se stát třeba profesorem na konzervatoři, a kdesi cosi.
Tatínek sic bručel, ale pak si asi řekl, že za jeho peníze může někdo dělat
třeba i umění. V té době utekla nějaká královská princezna s muzikantem; byla
to velká ostuda, a na muzikantech zůstalo něco jako podezřelého a přitom drobet
vznešeného. Zkrátka i tatínek se smířil s tím, že má zetě umělce, a víc se o tom
nemluvilo; jen pan Foltýn dával najevo, že je přece jen z jiného světa než
naši.</p>

<p class="mlptext">Od té doby si nechal od lidí říkat Mistr. Mistr Beda Folten, a
nejináč. Mně se to nelíbilo: jemu říkali Mistr Folten a mně paní Foltýnová,
jako bych ani nebyla jeho žena. A potom zval k nám hudební a spisovatelskou
společnost; to se jednou i dvakrát týdně u nás hrála kvarteta nebo klavírní čísla,
a mívali jsme až padesát hostí, – to víte, pro mladou domácí paní to nebyla
maličkost. Pan Foltýn vítal hosty v sametovém kabátě a s širokou černou
vázankou, na zápěstí zlatý řetízek; musela jsem mu před hosty říkat „Bedo, vy“,
a on mne oslovoval „paní Foltýnová“, aby to bylo vznešenější. Někdy se nechal
uprosit a zahrál sám něco na klavír, ale vlastní kousky ne, to nechtěl; někdy
se u nás poprvé hrály skladby mladších hudebníků nebo předčítaly nové divadelní
kusy; říkalo se tomu premiéry u Foltýnů, – hrůzu peněz to stálo, co se toho při
tom snědlo a vypilo. Většinou to byli docela milí, skromní a prostí lidé, ti
umělci; pravda, někteří potom zůstali trčet dlouho do noci a s odpuštěním se
ožrali, – jak ty koberce potom vypadaly a jak záclony a všechno natáhlo kouřem,
škoda povídat! Já to neviděla ráda, ale pan Foltýn říkal, to víš, umělci!, na
ty musíš brát jiná měřítka, přej jim, že se někdy dosyta nažerou. Já vím,
říkal, co je to hlad. To ho těšilo, dělat tak trochu mecenáše a velmože. Hrozně
rád se s nimi přel; nepil skoro nic, ale vášnivě debatoval o moderním umění.
Pro mne to byly příliš vysoké řeči a šla jsem si raději lehnout; ale někdy až
do rána bylo slyšet, jak můj manžel hlaholí a ty druhé hlasy blekotají pořád
opileji. Když ho to těší, myslela jsem si; se mnou o takových věcech mluvit
nemůže –</p>

<p class="mlptext">V té době chudák tatínek zemřel na mrtvici. Protože jsme
drželi smutek, přestaly se u nás pořádat ty umělecké večery. Panu Foltýnovi to
tuze scházelo, a začal chodit za muzikanty a literáty ven. Byla jsem skoro
ráda, že má nějaké rozptýlení; po pravdě řečeno, já jsem se v té jeho umělecké
společnosti nikdy necítila doma, zvlášť teď, po tatínkově smrti, – to si člověk
víc uvědomí, do kterého světa patří. Pak začali za mým mužem docházet všelijací
literáti a muzikanti; pan Foltýn říkal, že s nimi pracuje, ale já myslím, že
jim půjčoval peníze. Někdy naznačoval, že pracuje na něčem velikém, a zavíral
se na celé dny a noci do své pracovny. Bála jsem se, aby zase nezačal kašlat;
říkala jsem mu, prosím tě, nepracuj tolik, vždyť to nepotřebuješ. To ho
rozčilovalo. Ty nemáš ponětí, křičel, co to je, tvořit; umělec musí přímo
shořet ve svém díle a obětovat mu všechno, své já, svůj celý život – A pak zase
po celé týdny nedělal dočista nic, jen se válel a toulal, – prý se soustřeďuje,
říkal. Nu, já tomu nerozumím; ale podle toho, co jsem viděla, tohle tvoření je
moc divná práce.</p>

<p class="mlptext">Nevypadal dobře; začal být nedůtklivý a výbušný – to prý je
jen umělecký temperament, říkal; ale já myslím, že se něčím trápil. Pořád mluvil
o té své práci, to že bude dílo jeho života; měla to být opera, jenom mi bylo
divné, že někdy ji jmenoval Judita a jindy Abélard a Heloisa; prý teď pracuje
na libretu a pak hned začne skládat hudbu. Už prý to má v hlavě docela hotové,
jen to napsat. A najednou, prásk! nechal všeho a po celé dny a noci byl tentam;
vracel se bledý a horečnatý, – teď teprve, říkal, se dostal do toho pravého
tvůrčího transu. A pak se zčistajasna ztratil docela a nechal za sebou jen
dopis, že jde za svým uměleckým posláním. Můžete si představit, jak mi bylo. A den
nato se dozvím, že utekl s nějakou cizí zpěvačkou. Já ji nebudu jmenovat, ale
byla to stárnoucí ženská, velká a silná jako kobyla, která už ztrácela hlas a ještě
za sebou po světě tahala zbytky své slávy; lidé se na ni chodili koukat a smáli
se…</p>

<p class="mlptext">To je divné, já vůbec nemám žárlivost v povaze, snad že mám
takovou rybí krev; nebo to už dávno mezi mnou a mým mužem nebylo takové, abych
žárlila, – to nevím. Já jsem se spíš jen styděla, že utekl tak hloupě jako zamilovaný
kluk a že to byla taková veřejná ostuda; ona prý ta stará planeta měla tyhle
aféry v každém městě, kam přišla. Za deset dní se kajícně vrátil; klekl přede
mnou a zpovídal se, že to musel udělat, že v té ženské našel typ své Judity a že
ho strašně inspirovala jako umělce. Umělec musí všechno, všechno obětovat svému
dílu, tvrdil se slzami v očích, a musí jít přese všechno, aby své dílo
uskutečnil. Umělec má na to právo, křičel zoufale a chytal mě za ruce; ty mě
musíš pochopit a odpustit mi, u tebe se cítím tak jistý –</p>

<p class="mlptext">Já jsem se s ním vůbec nehádala; jen jsem si myslela, co ho to
muselo stát peněz. Tak poslouchej, řekla jsem mu, můžeš tu zůstat; tamhle máš
svůj pokoj, a před lidmi se nic nestalo. Ale mé jmění už spravovat nebudeš; na
útratu ti dám, a o své věci se budu starat sama. Bylo mi až divné, jak se
dovede ženská zatvrdit. Odešel uraženě, a od té doby měl na nose napsáno, že
jsem mu hrozně a nespravedlivě ublížila.</p>

<p class="mlptext">Lidé jsou divní; předtím, když měl plné ruce peněz, byl skoro
lakomý; teď probendil svou apanáž, sotva ji dostal, a pak se zavíral vyčítavě
do svého pokoje a tvořil. Sešel až příliš, a začal dokonce pít; jednou nebo
dvakrát jsem přišla na to, že mi vzal z kabelky nějaké peníze – Neřekla jsem
nic, ale asi poznal, že to vím; tak začal naznačovat, abych prý si dala se
svými penězi pozor před služebnými. Nu, nechávala jsem pak schválně občas ležet
tuhle nebo tamhle nějaké peníze, aby si je vzal; každý z nás věděl, že to ten
druhý ví, ale nedávali jsme to najevo, abychom se před sebou nemuseli stydět.
Tehdy se taky stýkal s divnými lidmi, jako byl ten slepý Kanner, – toho jsem se
zrovna bála; pan Foltýn ho vždycky opil koňakem, a pak ten Kanner hulákal a třískal
do klavíru, no, hrůza z něho šla. Já vím, byla jsem slabá, měla jsem to nějak zatrhnout;
takové zvíře přece nepatří do kvartýru. Ale to máte to, – myslela jsem si, jsou
to muzikanti, a do toho se nepleť; aspoň že má Bedřich to své umění a bere to s
ním tak vážně. To teda je pravda, v té době pořád něco psal a škrtal, přehrával
si na klavíru a zase si to běžel zapsat; po celé noci jsem ho slyšela šramotit
a chodit po jeho pokoji. Zhubnul hrozně, jen mu ten nos čouhal a vlasy mu
takhle stály kolem hlavy.</p>

<p class="mlptext">„Teď ukážu všem,“ říkal, „co ve mně je! Budete koukat, kdo je
to Beda Folten, vy všichni!“ Přitom mu oči zrovna hořely, jako by i nás, co
jsme mu jenom sloužili jako otroci, zuřivě nenáviděl. A pořád s tím slepým
Kannerem, někdy ho i v noci sebral někde v putyce a dovlekl k sobě domů, a tam
křičeli a tloukli do klavíru; ráno jsme toho Kannera našli třeba spát na chodbě
– Vidíte, to všechno jsem si nechala líbit; říkala jsem si, třeba opravdu pan
Foltýn skládá něco velkého a potřebuje se tak bohémsky povyrazit. Jednou se
nějak hrozně pohádali; já slyšela křik, hodím na sebe župan a běžím do pánova
pokoje. Ten Kanner sedí v lenošce, kope kolem sebe nohama a vříská jako
podřezávané prase, a tady na tváři mu teče krev; pan Foltýn stojí nad ním s nožem
v ruce, pěnu u huby, a koulí očima jako pominutý. Tehdy jsem udělala pořádek,
to se neptejte; ten Kanner se víckrát neukázal. Pan Foltýn se dal do pláče, že
ho ten chlap umělecky vydíral, že vykrádal jeho myšlenky; proto prý se tak
rozzuřil, že by ho snad zabil, kdybych tam nebyla přišla. Měla jsem co dělat,
abych ho utišila, tak byl zoufalý; i z okna chtěl skákat. Pane, já neměla lehký
život!</p>

<p class="mlptext">Pak to dělalo po nějaký čásek dobrotu; pan Foltýn pilně psal,
tichý, jako by ho zařezal. Říkal, že už dokončuje svou operu o Juditě a Holofernovi;
prý je to úžasná látka. Přehrával mi na klavíru některé árie a pasáže; já sic
hudbě moc nerozumím, ale řeknu vám, třeba ta scéna, jak je Judita ve stanu s Holofernem,
– to bylo jednomu až úzko: taková divoká vášnivost nebo křeč, – já nevím, kde
se to v mém muži vzalo. Přitom měl na rtech zase ten malý, vítězný úsměv, který
jsem mívala ráda. Nechte být, on musel být přece jen veliký hudebník. Možná
génius, já nevím. Říkala jsem si, nu, šťastné manželství to zrovna nebylo, ale
napíše-li Bedřich něco velikého, tak jsem aspoň nežila nadarmo.</p>

<p class="mlptext">Tehdy k nám chodil jiný muzikant, pan Trojan se jmenoval; ale
to vám jako by ani nebyl umělec: dlouhý a hubený, s brejlemi na nose, spíš jako
nějaký vědátor; takový tichý, plachý, uctivý člověk. Byl u opery korepetitorem
nebo čím, a prý znamenitý hudebník. Ten sedával s panem Foltýnem po celá
odpoledne a jen tam tak potichu mluvili a ťukali na klavír. Vždycky jsem jim
sama donesla kávu a koláčky, a ten pan Trojan se div nepřerazil, jak honem
uctivě vstával a klaněl se; všude bylo nastláno notových papírů – Pan Foltýn
jen koukal, abych už byla pryč; tak byl zažrán do té práce. A o jiném s ním
nebyla řeč, jen ta opera, – to prý je totiž ukrutná práce, dělat instrumentaci
či co. Jednou jsem se s tím panem Trojanem ve dveřích div nesrazila, když
odcházel; zarazil se a začal koktat: „Milostpaní… milostpaní, řekněte mu, ať
toho nechá… nebo ať to předělá! Prosím vás, řekněte mu to!“</p>

<p class="mlptext">Bylo mi Bedřicha líto, že si s tím dal tolik práce – „Vy
myslíte,“ ptala jsem se, „že nemá talent?“</p>

<p class="mlptext">„Ale ne,“ vyhrkl skoro netrpělivě. „Talent má, ale… já na talent
nedám. Talent nic není. Na hudbu musí být… něco víc, něco, co není jen v uších –“
Mávl rukou, nevěděl, jak to říci. „Řekněte mu… aby ze sebe udělal jiného
člověka! Sbohem!“ A už byl pryč. Takový podivín. Při večeři jsem se panu
Foltýnovi zmínila, že snad ten Trojan má nějaké námitky proti jeho opeře.</p>

<p class="mlptext">Zrudl a položil vidličku. „Řekl ti něco?“</p>

<p class="mlptext">„Ale ne,“ povídám. „Jen mám takový dojem. Rozumí on hudbě tak
moc?“</p>

<p class="mlptext">Pan Foltýn pokrčil rameny. „Rozumí, ale… nemá za mák fantazie.
Takhle oratoria skládat, to ano, – ale na operu musí být přímo ďábelská
fantazie. Kdepak Trojan, to je takový umělecký fakír, vyschlý jako troud…
Umělec přece nemůže být živ jako mnich.“ A tak dál, – takhle o tom začal sám, a
přitom jako by se hádal s tím panem Trojanem: že umění se nedá dělat bez vášně,
že umělec se musí citově a pudově vybičovat, a kdesi cosi.</p>

<p class="mlptext">„Já vím,“ povídám, „co se toho vybičování týče. To už jsem
slyšela, že zase běháš za nějakou zpěvačkou.“ – Bylo to prý docela mladé děvče,
zrovna se vypeřila z konzervatoře a už jednou nebo dvakrát zazpívala pár not na
divadle. Jak říkám, já nedovedu žárlit, ale když na to přivedl řeč sám, tak
nebudu dělat hluchou, ne?</p>

<p class="mlptext">Pan Foltýn ani nemrknul. „Představ si,“ křičel, „ten Trojan si
myslí, že pro ni Judita není! Taková vyložená, jedinečná Judita! Jen v ní ještě
probudit to propastné ženství, to erotické běsovství,“ a já nevím co ještě; já,
víte, takové řeči nemám dvakrát ráda.</p>

<p class="mlptext">„A to v ní chceš probudit ty, ne?“ povídám.</p>

<p class="mlptext">Nafoukl se, jako by se to rozumělo samo sebou. „Proč ne?“
vyjel sebevědomě. „Abyste věděli, já z ní udělám velikou umělkyni, já, Beda
Folten! Může být ráda, že mne poznala! Ve mně je něco barbarského, něco
holofernovského; já z ní uhnětu Juditu tělem i duší –“ Představte si, že to
říká u stolu své zákonité manželce! Nikdy jsem ho neviděla tak velkolepě
sebevědomého; křičel o sobě, o svém umělectví a o tom, jak by ho všichni chtěli
ujařmit, i takový Trojan a kdekdo; a zas o tom, jak pohrdá tím malým a měšťáckým
prostředím – Co prý by jinde ve světě znamenal Beda Folten! Ale teď už prý
půjde bezohledně za svým dílem; teď teprve cítí svou strašnou a barbarskou
tvořivou sílu –</p>

<p class="mlptext">Měl pěnu na rtech, podbradek se mu třásl a tloukl pěstí do
stolu. Mně vám ho bylo najednou až líto. A jej, myslela jsem si, tak to,
chudáku, s tou tvou operou dopadá asi špatně, a nic s ní už nebude! Tak jsem to
zčistajasna pochopila, ani nevím jak; asi proto, že se tak křečovitě a zrovna
zoufale naparoval. Už asi nic neuděláš, člověče, a budeš se s tím muset smířit.
Skoro se mi nějak ulevilo; nechá toho umění a bude aspoň pokoj… Máme být z čeho
živi, a není nám už dvacet let, tak nač se zmítat! Ne že bych nebyla
nejšťastnější na světě, kdyby Bedřich něco velkého udělal a měl úspěch; ale v nás
ženských je někdy až touha nebo potřeba rezignovat. To se člověk cítí jaksi víc
doma či co.</p>

<p class="mlptext">Toť se ví, po nějaký čas ho nebylo doma skoro vidět, běhal se
za tou zpěvačkou; jen jsme ho slyšeli ráno v koupelně pískat a zpívat, aby jako
ukázal, jak je šťastný a mladý; vždycky kytku v knoflíkové dírce, nažehlený a navoněný,
a okázale zářil. Nu, myslím si, že u ní mnoho nepořídil. Vracel se domů až k ránu,
aby se zdálo, že byl u ní jako na noc; zatím prý sám a sám vysedal v kavárnách
nebo barech u grenadiny a čekal, až budou zavírat, a pak ještě do svítání
coural po ulicích. Služka ho viděla, jak si doma před zrcadlem maluje na tváře
skvrny od růže, aby vypadal jako ulíbaný, když přišel v županu k obědu a zíval
na celé kolo, – takové komedie! Myslela jsem si, to dělá, aby nebylo tak
nápadné, že nechal té opery. Ale nenechal; já nevím, kde sebral nějakého
Molendu, a div si ho k nám nenastěhoval; zas se s ním zavíral do své pracovny a
dával najevo, že pracuje, že dokončuje tu svou Juditu – Jednou našel v novinách
jméno té své mladé zpěvačky. Položil noviny a vycedil nedbale: „Ta holka prý
říká, že bude zpívat mou Juditu! Blázen! Na tu ještě dávno nedorostla…“ Tím to
bylo odbyto.</p>

<p class="mlptext">Ten Molenda býval medikem, ale víc ho bavila muzika a flámy;
prý hrával medikům v putykách a skládal parodie a písničky. Byl to mladý, v tváři
jako napuchlý posměváček a tatrman, ze všeho si dělal šoufky; ale muzikant
rozený, a nápadů měl, jen mu ta muzika z prstů tekla. Nechal medicíny a skládal
šlágry, tanga a takové věci; prý si tím přišel na pěkné peníze. Potom se
zničehonic ztratil a uchytil se v Americe, prý ve varieté, v nějaké černošské
bandě nebo jako hudební výstředník. Pak se zas vrátil jako sešlý flákač a děsně
pil; v té době ho našel pan Foltýn a navázal s ním to kumpánství. Bývali spolu
po celé půldny v pánově pracovně, hádali se a hráli na klavír; ale vždycky z toho
nakonec byl nějaký valčík nebo tango. Měl byste vidět, jak se při tom ten
Molenda pitvořil a poskakoval na stoličce, když břinkal a zpíval ty své kousky;
člověk se musel zlobit i smát, takový to byl šašek a kejklíř. Já nevím, jak ti
dva se mohli tak spřáhnout; Bedřich byl od nátury spíš vážný a slavnostní – Večer
táhli na flám, to se rozumí, když na to pan Foltýn měl. Někdy byl ten šašek
Molenda jako zoufalý, a pak pil tím víc; potom přišel bledý a rozcuchaný a dlouho,
divoce hrál na klavír… až zas z toho bylo takové jeho m-cara m-cara.</p>

<p class="mlptext">Jednou po takovém divočejším období oba nějak vystřízlivěli a jenom
strkali hlavy dohromady; nato bylo z pánova pokoje slyšet samý foxtrot a tango
a zas takové milostné serenády – Víte, já mám veselou muziku ráda, raději než
tu vážnou, ale… já nevím, jak bych to řekla: k Bedřichovi se to nějak nehodilo.
Začali k nám jezdit velcí páni, samý řiditel to byl: takoví velmožové, každý
vypadal, jako by mu patřilo půl Ameriky; a pan Foltýn se tvářil nesmírně
důležitě a říkal tomu konference. Při těch konferencích bylo slyšet, jak můj
muž hlaholí a Molenda břinká ty své foxtroty, – nu, moc se mi to nelíbilo.
Jednou večer pan Foltýn chvíli okolkoval a naznačoval, že už jednou musí s něčím
doopravdy začít a že teď ukáže, co Beda Folten umí; že už taky jednou chce
vydělat své peníze a žít jako kníže – a pak s tím vzrušeně a velkolepě vyhrkl.
Ohromný plán prý. Napíše s Molendou filmovou operetu. Libreto prý už skoro
mají, a co se hudby týče, šlágry jako hrom. Dnes jde jenom film, hlásal, a je
prý už načase, aby to konečně vzali do rukou praví umělci; ze začátku se musí
ovšem přijít s něčím lehčím –</p>

<p class="mlptext">Mně se až sevřelo hrdlo, jak mi ho bylo líto; asi to na mně
viděl, a začal horlivě ujišťovat, že to vynese fantastické peníze, a pak že se
zase vrátí k své Juditě. Projížděl si vlasy rukama a křičel jako vždycky, když
chtěl sám sebe o něčem přesvědčit. Až prý bude mít světový úspěch s tou
operetou, půjde i Judita do celého světa. Jen proto, jen proto prý to dělá.
Nemysli si, dnes by i Mozart a Smetana psali pro film, tvrdil horečně; a ostatně
to libreto je prý tak poetické –</p>

<p class="mlptext">Poslechni, povídám mu, tak to už zase máš pletky s nějakou
filmovou herečkou?</p>

<p class="mlptext">Zarazil se a zčervenal. „Proč myslíš? To se rozumí, že musím
mít konference s filmovými umělci! Je tam ohromná ženská role, Heloisa… Na tu
máme báječnou zpěvačku; je to nové jméno, ale břink má to děvče, a hlásek a sex-appeal
– Ve filmu musí být sex-appeal, rozumíš? Neboj se, to bude fantastický úspěch!
Ta ženská jednou půjde do Hollywoodu, to ti mohu dát písemně –“</p>

<p class="mlptext">Počkej, povídám mu, to mě tak dalece nezajímá; já bych chtěla
vědět, proč s tím jdeš na mne.</p>

<p class="mlptext">To máš tak, začal, a teď to z něho lezlo. Filmoví producenti
jsou prý nadšeni tou myšlenkou a rozhodně ji chtějí dělat, to už je ujednáno.
Ale má-li to být světový úspěch, musí se pořídit velkolepá výprava a kdesi
cosi. To se rozumí, že se ty peníze vrátí nejmíň trojnásob; ale je třeba předem
hotových peněz, aby se té myšlence mohlo dát, co jí náleží –</p>

<p class="mlptext">Kolik? ptám se ho.</p>

<p class="mlptext">Pan Foltýn několikrát polknul, až mu ohryzek poskakoval. Není
to prý ani tak moc. Stačilo by… půldruhého milionu. Směšně málo proti tomu, co
to musí zaručeně vynést –</p>

<p class="mlptext">A máš toho půldruhého milionu? povídám.</p>

<p class="mlptext">Pan Foltýn polykal dál a projížděl si vlasy rukama. Totiž…
totiž že počítal s tím, že bych já mohla prodat jeden nebo dva domy – Abyste
věděl, z těch pěti baráků po tatínkovi už dva byly pryč. A že prý to bude pro
mne báječná investice; dá prý mi černé na bílém, že do roka mi vyplatí jednou
tolik. Když já ti to řeknu, křičel, tak se na to můžeš spolehnout! Vždyť je to
mé dílo, a i tobě musí na tom záležet, abych jednou prorazil –</p>

<p class="mlptext">Tak počkej, řekla jsem mu. Já už jsem na to manželství
doplatila dvěma domy, když nepočítám své zkušenosti. Ale to je jedno. Jenže tak
jedno, člověče, mně všechno přece jen není, abych ti ještě pomáhala takhle se
jako muzikant zahazovat. Ne. Na tohle nedám ani findy. A víckrát už mi o tom,
prosím tě, nemluv!</p>

<p class="mlptext">Pan Foltýn vstal s očima plnýma slz a dělal, že chce jako
odejít. To jsem nečekal, vypravil ze sebe uraženě, že mně budeš tak málo věřit!
Já ti přísahám, že to dělám jen pro svou Juditu! Tolik jsem ji nabízel… sta a tisíce
jsem dal za opisy, ale pokud člověk něčím neprorazí jako skladatel, je všechno
marné. Tak to je se mnou konec, šeptal a mávl zoufale rukou. Konec, konec! Šel
ke dveřím a zastavil se s klikou v ruce. Abys věděla, mumlal, já se teď budu
muset zastřelit!</p>

<p class="mlptext">Ty? povídám. Nesmysl.</p>

<p class="mlptext">Stál se svěšenou hlavou jako kluk, který se k něčemu přiznává.
Já jsem totiž… podepsal směnky, koktal a potahoval.</p>

<p class="mlptext">Na kolik?</p>

<p class="mlptext">Na… sedm set tisíc. – Potom vyšlo najevo, že to bylo na milion
a dvě stě tisíc; ale to už byla pro něho maličkost.</p>

<p class="mlptext">Prokrista, člověče, povídám, jaképak směnky, když nemáš ani
šesták!</p>

<p class="mlptext">Já jsem jim řekl, že jsem spolumajitelem tvých domů, koktal
zdrceně. Já jsem tak počítal s tím, že do toho ty peníze vložíš… když je to tak
zaručený úspěch…</p>

<p class="mlptext">Pro živého boha, křičím, ty blázne, vždyť to je podvod, cos
udělal!</p>

<p class="mlptext">Já vím, on na to. Ale já jsem to udělal kvůli Juditě. Já vím,
že jsem ztracený člověk. Tak dobře, křikl vztekle a hodil hlavu nazad, zabte si
mne! Beda Folten se vás o nic neprosí!</p>

<p class="mlptext">Měla jsem toho zrovna dost. To tak, ještě se budeš naparovat,
myslím si. Dělej si, co chceš, povídám, ale já tu věc dám svému advokátovi.
Zatím by bylo zbytečné dál o tom mluvit.</p>

<p class="mlptext">Celou tu noc šramotil pan Foltýn ve své pracovně, bouchal
zásuvkami a chvílemi přehrál několik akordů na klavíru, jako by se s ním
loučil. Ráno zmizel, a deset dní se neukázal. V pokoji zůstal jenom smrad, jak
pálil papíry; na koberci u kamen ležel ohořelý list s nápisem: „Judita, opera o
pěti dějstvích. Napsal a složil Beda Folten.“ A v kamnech plno spáleného
papíru. Dívala jsem se, byl to jen čistý notový papír.</p>

<p class="mlptext">Náš advokát byl starý moudrý pán, přítel nebožtíka tatínka.
Jako právník mi radil: jen nechte, ať ho, lumpa, žalují. Ale jako starý přítel
rodiny moc souhlasil, když jsem ho požádala, aby to raději nějak srovnal. S jednou
podmínkou, paní Karličko, řekl mi: že se s tím fanfárem dáte rozvést; jinak vám
pomalu nezůstane ani klika od těch pěti domů, co váš nebožtík táta stavěl. Já
nevím, jak to udělal; nakonec koupil ty směnky asi za čtyři sta tisíc a zavřel
je do své kasy.</p>

<p class="mlptext">Zatím se pan Foltýn vrátil domů, sešlý tak, jako by nocoval v parku
na lavičkách; řekl, že si jde jen pro nějaké věci, ale byl tuze rád, když mu
služka přinesla na tácu oběd; prý div jí slzy nevyhrkly, jak jí děkoval a jak
se mu třásla dojetím brada. Byl tichý ve svém pokoji jako myšička; pořád psal
nebo skoro šeptem hrál na klavíru. Potom sebral své noty a někam s nimi šel;
byl listopad, a on si schválně nevzal zimník a běžel jen tak, v sametovém
kabátě a s vlající kravatou, aby vypadal jako hladový umělec. To byly takové
jeho schválnosti.</p>

<p class="mlptext">Když na něho náš advokát uhodil s tím rozvodem, tak prý pan
Foltýn plakal. Já to uznávám, řekl. Já to uznávám: spojit svůj život s osudem
umělce je peklo. Řekněte paní Charlottě, že jí vracím volnost. – Nedělal žádné
potíže; takový prý byl pokorný a uctivý – Jenom když mu advokát řekl, že mu
vysazuju malý měsíční důchod, pro který si může chodit k němu do kanceláře,
napřímil se prý, zrudl a uraženě křičel: Co? Peníze? Myslíte, že jsem žebrák?
Raději pojdu hladem, než abych přijímal almužnu!</p>

<p class="mlptext">Tak dobře, povídá advokát, tak já to paní Karličce řeknu.</p>

<p class="mlptext">Pan Foltýn prý se chytil za hlavu a zachechtal se jako
zoufalec. Máte pravdu, mumlal, jsem žebrák! Jsem umělec! Prosím vás, nemohl
byste mi dát předem pět set korun?</p>

<p class="mlptext">Od těch dob o něm mnoho nevím. Jednou jsem ho potkala na
ulici, – nu, co vám budu říkat, jak mi bylo! Vypadal jako blázen, tu vlasatou
hlavu nesl zrovna v oblacích, na krku špinavou pentli a pod paží noty – Každý
měsíc si chodil do kanceláře pro peníze, prý pyšný jako bůh, jen ty peníze
strčil nedbale do kapsy a vykládal, že právě vyjednává se Salcburkem nebo
Metropolitan Operou v Americe o premiéře Judity. Nebo říkal, že teprve teď se
cítí volný, že prý umělec je nejvíc umělcem v bídě a blátě, a takové věci.
Jednou přišel jako v horečce, a že prý už za týden se bude Judita předvádět na
zkoušku v nějakém filmovém ateliéru, prý jenom pro zvané hosty; přijedou prý se
na ni podívat dirigenti a operní manažeři z celého světa. Přitom dal mému
advokátovi dvě vstupenky, – jednu pro vás, řekl, a druhou, kdyby někdo snad měl
zájem –</p>

<p class="mlptext">Nu, to se rozumí, že jsem tam nešla.</p>

<p class="mlptext">Asi za týden jsem dostala zprávu, že ho odvezli do Bohnic; za
dva dny tam, chudák, zemřel. V novinách o jeho smrti nebylo ani zmínky – Vystrojila
jsem mu slušný pohřeb v krematoriu; vždycky si přál být spálen, – říkal, jako
fénix. Přece jen se s ním přišlo rozloučit dvacet nebo třicet lidí, hlavně
muzikanti, co k nám chodívali na ty hudební večery. Ale taky pan Trojan tam byl
a tak smutně koukal těmi brejličkami; nescházel ani ten šašek Molenda se svou
partou, a plakal jako kluk. Přišla i ta mladá zpěvačka, co za ní nebožtík kdysi
pálil, teď už slavná a veliká, – bylo to od ní hezké. Ale to nejdivnější, – najednou
vám spustí varhany a hrají Händelovo Largo, ale tak úchvatně… To hrál jeden
slavný profesor konzervatoře. A pak smyčcové kvarteto. Naši největší muzikanti,
představte si! Zahráli mu Beethovenův kvartet… Já nevím, kdo tu slávu obstaral,
snad pan Trojan nebo kdo; ale bylo to tak krásné a slavné, že se mi nesmírně
ulevilo a mohla jsem konečně plakat. Pan Foltýn musel být přece jen velký
umělec, když ho pochovávali takoví umělci a nic za to nechtěli. Nic naplat, měl
pohřeb jako pravý muzikant.</p>

<p class="mlptext">– – Tak si někdy říkám, – snad opravdu mohl něco vytvořit. Já
jsem jistě nebyla žena pro umělce, to vím, ale poskytla jsem mu aspoň blahobyt
a překážela jsem mu tak málo, jak jen může ženská překážet. Snad jsem mu dost
nerozuměla; ale obyčejný člověk může dát jen to, co má. Aspoň pěkný náhrobek
jsem mu dala udělat: bronzovou lyru a přes ni větvičku vavřínu. A nápis jenom:
Beda Folten. Nic víc.</p>

</div>
</body>
</html>