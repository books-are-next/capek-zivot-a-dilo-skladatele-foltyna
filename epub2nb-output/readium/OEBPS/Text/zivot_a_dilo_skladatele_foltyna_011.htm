<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Život a dílo skladatele Foltýna</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">VI. Dr. J. Petrů<br class="calibre1"/>
<span class="mlpznakkurziva11b"><span class="calibre14">Text k Juditě</span></span></h2>

<p class="mlptextbez1radku">Panu Foltenovi jsem byl představen ve foyeru divadla
při jakési premiéře. Už dříve jsem o něm slyšel jako o nesmírně bohatém a přitom
uměnímilovném mladém muži. Při prvním seznámení na mne učinil dojem trochu
afektovaného a ješitného, ale srdečného mládence; nelíbily se mi jeho kotlety,
jeho monokl, jeho navoněná elegance a zlatý řetízek na zápěstí. Upřímně řečeno,
myslel jsem si: snob. Tiskl mi neobyčejně vřele a nadšeně ruku a hned mě zval k
nim, „k paní Charlottě a ke mně, na naše intimní múzické večery“, jak řekl.
Naléhal tak, že jsem slíbil přijít, byť nerad; pak ještě došla tištěná pozvánka
na soirée musicale chez Mme et Maître Beda Folten. Comme chez soi.</p>

<p class="mlptext">Zažil jsem jenom jeden takový múzický večer. Folten s vlající
kravatou a v sametovém kabátě mě vítal s překypující srdečností. „Pojďte jen,
pojďte,“ hlaholil, „tady jste u umělců!“ Jeho žena byla poněkud bezvýrazná,
nedokrevná, ale zřejmě hodná paní; připadala mi jako Marta, která je tu jen
proto, aby se starala o jídlo a pití a tu a tam se zdálky mateřsky a plaše
usmála na osamělého hosta, se kterým zaboha nevěděla o čem mluvit. Zato měli
vypůjčené dva číšníky z kavárny, které jsem znal; navlékli jim krátké kalhoty,
hedvábné punčochy a dokonce bílé pudrované paruky na palicích, aby se ještě
vydatněji potili, když roznášeli čaj a sekt. Mohlo tam být na čtyřicet lidí, – většinu
z nich jsem znal; polovina byla na rozpacích jako já, zatímco druhá polovina
měla naspěch toho co nejvíc sníst a vypít. Bylo v tom všem něco nuceného a jaksi
nesourodého. Folten obcházel žoviálně ve svém sametovém kabátku, toho poplácal
po lopatkách, onoho vlekl k bufetu, tam se dvořil nějaké hudební paničce, – taková
divná směs blahosklonnosti, kolegiality, reprezentace a příliš chtěného familiárního
sans-façon nebo bohémského pas de chichi<a href="../Text/zivot_a_dilo_skladatele_foltyna_018.htm#_ftn14" title="" class="pcalibre pcalibre1 calibre4" id="_ftnref14"><span class="msofootnotereference"><span class="calibre15"><span class="msofootnotereference"><span class="calibre16">[14]</span></span></span></span></a>. Pak nás vehnali do „hudebního
pokoje“ a posadili na zem, na polštáře, na pohovky, nebo nás opřeli o krb a veřeje,
a hrálo se; jeden mladý skladatel přehrál svou klavírní svitu a nějaká slečna
na houslích skladbu vlasatého a brejlatého mládence, který ji doprovázel na
pianě, – myslím, že to nebylo špatné; ale já byl víc upoután tím, jak Folten s paní
sedí uprostřed pokoje na křeslech jako královští manželé, a kolem nich se na
zemi a na polštářích rozložili „ti umělci“; Folten pokyvoval hlavou se znalecky
přimhouřenýma očima, zatímco paní Foltýnová svírala rty a zřejmě myslela na
rozkazy služebnictvu. Já nevím, proč mě to všechno jaksi dráždilo k zlosti; asi
u nás nejsme děláni na takovou vznešenost.</p>

<p class="mlptext">Po programu mě vzal Folten důvěrně pod paží a zatáhl mě do
malého salonku. „Jsem tak rád, že jsem se s vámi seznámil,“ ujišťoval mne
horoucně, „a byl bych šťasten, kdybych vám v čemkoli mohl posloužit.“ Nevěděl
jsem o ničem, co by pro mne pan Folten mohl udělat; i pokračoval, že si
neobyčejně a jedinečně váží mého úsudku jako divadelního kritika a estetika. „Já
totiž mám rozkomponovanou operu Judita,“ prohlásil s malým uzarděním. „Sám jsem
si k ní napsal i libreto. Podle mého,“ řekl a projel si hřívu rukama, „podle
mého si má skladatel napsat text sám; jenom pak je jeho dílo opravdu z jednoho
kusu; není v tom žádná cizí osobnost, žádná představa, která nepochází z jeho
nejvlastnější intuice –“</p>

<p class="mlptext">Proti tomu se koneckonců nedalo nic namítat. Folten to
několikrát se zálibou různými slovy opakoval a rozváděl, až konečně vyklopil,
co ode mne chtěl. Abych prý byl tak nekonečně laskav a přečetl si to jeho
libreto. A abych mu upřímně řekl, kdyby v čemkoliv neobstálo před nejpřísnější
kritikou. „To víte, jsem spíš muzikant nežli básník,“ omlouval se, a znovu: jak
si bezmezně váží mého úsudku, a kdesi cosi. Co dělat: snědl jsem u něho dva
chlebíčky, musel jsem mu tedy říci, že s největší radostí a podobně. Tiskl mi
vřele ruku. „Zítra vám pošlu rukopis; a teď, prosím, pojďme mezi tu mladou
chasu.“ Mladá chasa zatím už začala pít jako duha a povykovala, až okna
drnčela; paní domu se k tomu bezradně a nuceně usmívala, a Folten volal: „Jen
vesele, děti, jako doma! Tady jste mezi umělci!“</p>

<p class="mlptext">Den nato přišel rukopis, uložený v ohromném koši s vínem,
hrozny, langustou a kdečím; měl jsem sto chutí mu to vrátit. Libreto bylo
hrozné: několik pěkných veršů nebo obstojná pasáž, a pak jedna nebo dvě stránky
paranoického blábolení; pak zase slibný kousek dialogu nebo scéna s jakýms
takýms reliéfem, a znovu ty popletené, velkohubé tirády; chtělo to být
démonické, chtělo to být vášnivé, ale bylo to až maniakální a nestvůrné ve své
patetické nabubřelosti. Figury se vynořovaly bez začátku a souvislosti, a najednou
se ztratily; polovičku jich autor zapomněl vůbec uvést ve výčtu osob… V prvním
aktu miluje Juditu pastýř jménem Ezron, ve třetím aktu je z něho vojevůdce
Roboán, a pak zmizeli oba. Prostě chaos. Nevěděl jsem si rady, co tím vlastně
Folten míní; listoval jsem v rukopise znovu a četl jeden Holofernův dialog s poťouchle
klinkajícími, nenápadně ironickými verši, a najednou mě napadlo: tohle mohl
napsat jenom Franta Kupecký!</p>

<p class="mlptext">Nedalo mi to, sebral jsem rukopis a šel jsem večer za Kupeckým
do jeho hospody. „Přečti si tyhle verše, Frantíku,“ povídám. „Co jim říkáš?“</p>

<p class="mlptext">Kupecký na ně mrkl a šklebil se. „Nejsou špatné. Ale to dál,
to tam už nepatří.“ Listoval v rukopise a kroutil hlavou. Potom se začal
řehtat. „Lidi,“ řičel, „lidi, tohle se povedlo!“</p>

<p class="mlptext">„Frantíku,“ řekl jsem, „podívej se, tenhle Juditin monolog
vypadá, jako by to napsal Tereba, nemyslíš?“</p>

<p class="mlptext">Kupecký potřásl hlavou. „Tak on i Tereba,“ mumlal. „Inu,
pravda, taky neměl co žrát!“</p>

<p class="mlptext">„Kolik vám za to dal?“</p>

<p class="mlptext">„On?“ bručel Franta. „Mně dal tři tisíce za celé libreto, ten
špína; ale v tomhle salátu jsou ode mne jen tři kousky. Ty nejlepší verše
vynechal.“ Začal se šklebit jako čínský bůžek. „Gesamtkunstwerk<a href="../Text/zivot_a_dilo_skladatele_foltyna_018.htm#_ftn15" title="" class="pcalibre pcalibre1 calibre4" id="_ftnref15"><span class="msofootnotereference"><span class="calibre15"><span class="msofootnotereference"><span class="calibre16">[15]</span></span></span></span></a>!
Koukám, to mu muselo psát aspoň pět lidí! Tohle například je Vosmík. A tohle,“
hloubal nad jednou stránkou, „od koho by mohlo být tohle? ,Judito, Judito, proč
váhají tvé kroky –‘ Toho ani neznám. ,V mé hrudi kosmaté‘ – to by mohl být
Lhota. Pamatuješ se na jeho verš: ,… jak duní krok kosmatých mužů…‘? Ty neznáš
Lhotu? Takový mladý a slaboučký jako holátko…“</p>

<p class="mlptext">„Prosím tě,“ ptal jsem se, „jak si u vás tu práci objednával?“</p>

<p class="mlptext">Kupecký pokrčil rameny. „No, jak! Přišel sem… jako náhodou. To
se ví, měl ohromnou radost, že vidí drahého básníka –“</p>

<p class="mlptext">„Na hudební večery tě nezval?“</p>

<p class="mlptext">„Ne,“ řekl Franta důstojně, „taková čuňata on nezve. U něho
musíš být bohém, ale s lakýrkami. Salonní, víš? Tady v putyce se mnou seděl,
ten mecenáš! Já jsem schválně dělal nalitého, abych mu mohl tykat; ten se ti
svíjel,“ chechtal se Kupecký. „Nu, a pak začal, příteli, já komponuju operu;
libreto si píšu sám –“</p>

<p class="mlptext">„– aby to bylo dílo z jednoho kusu.“</p>

<p class="mlptext">„Právě. Ale že má hlavu plnou hudebních myšlenek a nemůže se
dost soustředit na to libreto. Kdybych prý mu zhruba sestavil děj a napsal
několik nápadů a monologů veršem… Prý aby měl prozatímní vodítko pro hudební
inspiraci. Hrozně toho namluvil, člověče! Ten ti musí mít tvůrčí muka, takový
skladatel…“</p>

<p class="mlptext">„A ty sis mu řekl o zálohu, vid,?“</p>

<p class="mlptext">„Jak to víš?“ divil se Kupecký. „Poslechni, neměl bys pro mne
nějakou práci?“</p>

<p class="mlptext">„Neměl,“ řekl jsem. „A to slabomyslné blábolení, co tam je, to
si asi napsal pan autor sám, že?“</p>

<p class="mlptext">„Kdepak,“ bručel Franta. „Na to měl jednoho mladého poetu,
takového v lakýrkách, co k němu chodí.“</p>

<p class="mlptext">„Blázen?“</p>

<p class="mlptext">„Asi ne,“ mínil básník Kupecký. „Ale u poetů to nikdy pořádně
nevíš.“</p>

<p class="mlptext">Když si Folten přišel pro rukopis, mluvil jsem k němu asi
takto:</p>

<p class="mlptext">„Podívejte se, Foltene, tohleto nejde. Jak jste sám ráčil
výtečně podotýkat, umělecké dílo má být jako z jednoho kusu. Tohle, čemu říkáte
libreto, vypadá, jako by to psalo pět lidí. Jako byste vzal pět textů, každý od
někoho jiného, a bídně to po kouskách zpatlal dohromady. Nemá to hlavy ani
paty. Nemá to souvislý děj. Každá scéna má jiný sloh, jinou intonaci a jiné
figury… Můžete to zahodit, Foltene!“</p>

<p class="mlptext">Několikrát malomyslně polknul a mrkal jako nešťastný školák. „Pane
doktore,“ koktal, „nechtěl byste to sám trochu upravit? Já bych to ovšem
nežádal zadarmo…“</p>

<p class="mlptext">„Ne. Prosím vás, jak můžete od několika lidí kupovat texty a pak
to vydávat za své vlastní libreto? To se přece nedělá!“</p>

<p class="mlptext">Podivil se a trochu se dokonce urazil. „Proč ne? Judita je
přece můj duševní majetek! Udělat z Judity básnické dílo nebo operu, to je můj
nápad, pane!“</p>

<p class="mlptext">„Je,“ řekl jsem mu. „Jenomže před vámi měl ten nápad už nějaký
Joachim Graff a Mikuláš Konáč a Hans Sachs a Opitz a Hebbel a Nestroy a Kaiser
a operu o ní složil nějaký Serov a Wetz a Honegger a Goosens a Emil Nikolaus
Reznicek – Ale proto se může napsat třeba ještě tucet oper o Juditě,“ dodal
jsem honem, když jsem viděl, jak je zdrcen. „Záleží na tom, jak se ta látka
pojme, ne?“</p>

<p class="mlptext">Zřejmě se potěšil a zazářil. „Právě! A to pojetí je čistě mé!
Víte, jak Holofernes probudí v panenské Juditě ženu… takovou zběsilou erotickou
posedlost; jen proto ho Judita zavraždí… To přece je ohromná myšlenka, ne?“</p>

<p class="mlptext">Bylo mi ho skoro líto; zřejmě neměl ponětí, jak je to všechno
už opotřebováno. „Inu,“ řekl jsem, „já myslím, že víc záleží na hudbě. Víte co,
poproste nějakého slušného dramatika, aby vám napsal sám celé libreto; ale ať
se na to taky podepíše, rozumíme?“</p>

<p class="mlptext">Vřele mi tiskl ruku a dojatě mi děkoval. Prý jsem ho pochopil
a vnukl mu novou chuť do práce, – čím, to nevím. A poslal zas takový velkolepý
koš s ananasy, slukami a Marií Brizard<a href="../Text/zivot_a_dilo_skladatele_foltyna_018.htm#_ftn16" title="" class="pcalibre pcalibre1 calibre4" id="_ftnref16"><span class="msofootnotereference"><span class="calibre15"><span class="msofootnotereference"><span class="calibre16">[16]</span></span></span></span></a>. Asi proto, že o sobě
říkal, že je vášnivý senzualista a hédonik.</p>

<p class="mlptext">Za nějaký měsíc se objevil znovu a zářil víc než kdy jindy. „Pane
doktore,“ zatroubil vítězně, „nesu vám svou Juditu! Teď je to konečně to pravé!
Teď jsem do toho vložil svou celou koncepci! Já myslím, že tentokrát budete
spokojen i se stavbou a dějem –“</p>

<p class="mlptext">Vzal jsem od něho rukopis. „To jste psal sám, Foltene?“</p>

<p class="mlptext">Maličko polkl. „Sám. Celé sám. Já jsem nemohl svěřit jinému
svou vizi Judity. To je tak čistě má představa –“</p>

<p class="mlptext">Listoval jsem v manuskriptu; za chvilku jsem byl doma. Prostě lajdácky
přeložená a místy hanebně porušená Hebbelova Judita; do ní nastrkáno něco ze
suchých parodických veršíčků Kupeckého, Lhotova kosmatá hruď a zase něco z těch
slabomyslných tirád –</p>

<p class="mlptext">„To mi stačí, Foltene,“ povídám. „Někdo vás napálil. Vždyť to
je ze čtyř pětin plagiát Hebbelovy Judity! S tímhle nesmíte jít na veřejnost.“</p>

<p class="mlptext">Folten zrudnul a polknul. „Snad by se tam mohlo dát,“ hájil se
slabě, „– podle Hebbelova dramatu napsal Beda Folten.“</p>

<p class="mlptext">„Nedělejte to,“ varoval jsem ho. „S tím Hebbelem se tam
nakládá, že to volá do nebe; na to by měl být trest smrti. Víte co, já to
raději hnedle spálím.“</p>

<p class="mlptext">Vytrhl mi rukopis z rukou a tiskl jej na prsa jako poklad. „Opovažte
se, vy,“ křičel a oči mu zahořely zoufalou nenávistí. „To je má Judita! Má! To
je moje, naprosto moje představa… Na tom tak málo záleží, že… že…“</p>

<p class="mlptext">„Že už ji někdo napsal, ne?“ Viděl jsem, že vůbec nechápe,
abych tak řekl, mravní stránku věci, a že je do své Judity až dětinsky
zamilován; snad by se ten člověk zabil, kdyby mu ji někdo chtěl vymluvit. Pokrčil
jsem rameny. „Třeba máte pravdu, Foltene. Když člověk něco miluje, je to v jistém
smyslu doopravdy jeho. Koukejte se, já vám něco navrhnu: já si budu o vašem
libretu myslet, že to je šmejd a plagiát, a vy si budete o mně myslet, že jsem
idiot nebo co, a je to.“</p>

<p class="mlptext">Odešel ode mne hluboce uražen. Od té doby jsem pro něho nebyl
než literární hnidopich, mrzácký pedant a nevím co ještě. To tedy je pravda:
nenávidět uměl jako pravý literát. V tom si nezadal s nikým.</p>

</div>
</body>
</html>