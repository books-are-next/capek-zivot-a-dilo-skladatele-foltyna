---
title: Život a doba spisovatele Karla Čapka v datech
contentType: prose
---

<section>

1890

Narozen 9. ledna v Malých Svatoňovicích. Otec MUDr. Antonín Čapek (1855–1929), matka Božena, rozená Novotná (1866–1924). Sourozenci: Helena (1886–1961), provdaná Koželuhová, ovdověla, od roku 1930 provdaná Palivcová; Josef (1887–1945) ženatý od roku 1919.

1895–1901

V Úpici, kde rodina bydlí, navštěvuje obecnou školu a jednu třídu měšťanské školy.

1901–1909

Středoškolská studia začíná v Hradci Králové, posléze pokračuje v Brně, končí maturitou v Praze.

1907

Rodina se stěhuje z Úpice do Prahy.

1909–1915

Studuje na Filozofické fakultě Univerzity Karlovy filozofii, estetiku, dějiny výtvarného umění, anglistiku, germanistiku a bohemistiku. (V letech 1910–1911 studuje v Berlíně a v Paříži.) V listopadu 1915 je promován na doktora filozofie.

1917

Působí jako domácí učitel Prokopa Lažanského na zámku v Chyších u Žlutic. V říjnu nastupuje do redakce Národních listů.

1921–1938

Je členem pražské redakce Lidových novin, v letech 1921–1923 pracuje v Městském divadle na Královských Vinohradech jako dramaturg a režisér.

1922

Poprvé představen prezidentu T. G. Masarykovi.

1925

Je zvolen předsedou československé odbočky Penklubu, kterou pomáhá založit. Stěhuje se s bratrem Josefem do nového domu na Vinohradech.

1931

Jmenován členem mezinárodního výboru pro duševní spolupráci Společnosti národů (stálý výbor pro literaturu a umění).

1933

Pracuje ve Výboru pro pomoc německým uprchlíkům, je místopředsedou Penklubu.

1934

Organizuje pomocnou sociální akci Demokracie dětem.

1935

Žení se s Olgou Scheinpflugovou, počátky stavebních úprav domu ve Strži, který novomanželé dostali od Václava Palivce do doživotního užívání.

1937

Účastní se světového kongresu Penklubů v Paříži.

1938

Podílí se na organizaci světového kongresu Penklubů v Praze. Opakovaně je navrhován na Nobelovu cenu za literaturu. Po mnichovské konferenci (29.–30. 9. 1938) čelí nenávistné kampani, bojuje s českým fašismem a prožívá nejtěžší období svého života. Umírá 25. prosince na zápal plic. Pohřeb na Vyšehradě se koná 29. prosince.

</section>

[^1]: Salup (franc.) – velký šátek. _Pozn. red._

[^2]: Boióťané, Fajákové – podle Homérovy _Odyssey_ obyvatelé bájných krajin, jimiž Řekové pohrdali. _Pozn. red._

[^3]: Šalabastr (maď.) – tahák. _Pozn. red._

[^4]: Misera plebs (lat.) – chudina, nevzdělaný lid. _Pozn. red._

[^5]: Myrmidoni – bájný starořecký kmen, který odvozoval svůj původ od mravenců, přeneseně je Myrmidon člověk, který slepě vykonává příkazy. _Pozn. red._

[^6]: Ad audiendum verbum (lat.) – k výslechu. _Pozn. red._

[^7]: Jan Malát, čes. hudební skladatel a pedagog (1843–1915), mj. autor metodiky hry na klavír a housle. _Pozn. red._

[^8]: Sufizantní (fr.) – samolibý, ješitný. _Pozn. red._

[^9]: Infinitezimální (lat.) – nekonečně malý. _Pozn. red._

[^10]: Frenezie (řec.) – bouřlivé nadšení. _Pozn. red._

[^11]: Zapsáno podle ústního sdělení.

[^12]: Středověký nominalismus – filozofický směr, který tvrdí, že obecným pojmům nic skutečného neodpovídá, jsou to jen výtvory lidského myšlení, pouhá jména (z lat. nomen = jméno). _Pozn. red._

[^13]: Dopisy Abaelarda a Heloisy – dopisy mapující milostný příběh významného filozofa středověku Pierra Abélarda a jeho žačky Heloisy._Pozn. red._

[^14]: Sans-façon …, pas de chichi (fr.) – nenuceně, bez upejpání. _Pozn. red._

[^15]: Gesamtkunstwerk (něm.) – dílo, v němž je spojeno současně více druhů umění (např. hudba, tanec, poezie, architektura…), zde v ironickém slova smyslu dílo, které tvořilo více lidí. _Pozn. red._

[^16]: Marie Brizard – druh likéru. _Pozn. red._

[^17]: Kniks (něm.) – pukrle. _Pozn. red._

[^18]: Mittenwaldky – housle vyrobené v bavorském Mittenwaldu. _Pozn. red._

[^19]: Ostinato (ital.) – opakování tématu v jednom hlasu. _Pozn. red._

[^20]: Fandango – tradiční španělský tanec. _Pozn. red._

[^21]: Cantus firmus (lat.) – zde chorál. _Pozn. red._

[^22]: Rosenkavalier – opera Richarda Strausse (Růžový kavalír). _Pozn. red._

[^23]: Apokryfy (řec.) – spisy, které církev nepojímá do kánonu biblických textů; podvržené, nepůvodní dílo. _Pozn. red._
